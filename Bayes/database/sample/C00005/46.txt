
自爱残妆晓镜中，环钗漫篸绿丝丛。须臾日射胭脂颊，一朵红苏旋欲融。
山泉散漫绕阶流，万树桃花映小楼。闲读道书慵未起，水晶帘下看梳头。
红罗著压逐时新，吉了花纱嫩麴尘。第一莫嫌材地弱，些些纰缦最宜人。
曾经沧海难为水，除却巫山不是云。取次花丛懒回顾，半缘修道半缘君。
寻常百种花齐发，偏摘梨花与白人。今日江头两三树，可怜和叶度残春。
